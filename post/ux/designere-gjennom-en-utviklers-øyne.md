---
calendar: ux
post_year: 2019
post_day: 17
title: Designere gjennom en utviklers øyne
image: ''
ingress: >-
  <img class="light-theme-image"
  src="https://i.ibb.co/pw59r65/Henrik-Tekst2-lavprofil.png" />

  <img class="dark-theme-image"
  src="https://i.ibb.co/pw59r65/Henrik-Tekst2-lavprofil.png" />


  Tegnetusjer i ørten pastellfarger. Fancy penner. iPhone. Post-its i diverse
  størrelser; noen større enn en PC-skjermen, andre mindre enn et viskelær. En
  bok om “Real life Continuous Digital Design Thinking In Agile Organisations
  Service Blueprint Flow”. Macbook med “Wine&Design”-sticker. Kaffekopp,
  chiapudding og mandelmelk fra Kaffebrenneriet. Slik ville jeg, en utvikler,
  beskrevet en designers pult på 30 sekund.
description: ''
authors:
  - Henrik Sivertsgård
---
<br />

> _En designer er en person som gir meg tegninger i fine farger for hvordan en nettside eller app skal se ut. Elsker det abstrakte, lever i en drømmeverden uten konsept over hva som er teknisk gjennomførbart._ 
>
> \- Henrik, jobbet som utvikler i 1 dag

<br />

Nå har jeg jobbet som utvikler i 3,5 år i et ganske stort og tverrfaglig team. I løpet av denne tiden har jeg samarbeidet med både grafiske designere, interaksjonsdesignere og tjenestedesignere, alle med hver sine styrker og syn på hvordan det vi lager skal fungere. Er det en ting jeg har funnet ut, så er det at min overfladiske beskrivelse av en designer er et stykke unna sannheten.

I min verden fantes det kun 1 type designere, og det var de som tegnet en skisse over noe som jeg i ettertid skulle programmere. Realiteten er at en slik skisse er et mulig resultat etter grundig innsiktsarbeid. Mesteparten av det jeg har programmert har ikke blitt bygget ut i fra en skisse, men heller en kontinuerlig dialog med designerne om brukerens behov og hva som er teknisk gjennomførbart.

Tett relatert til dette med skisser så finnes det en myte om at alle designere kan tegne. Sjokket var stort da jeg spurte om ikke designeren vår kunne trylle frem noen ikoner til en ny del av applikasjonen og jeg fikk til svar at det ikke var hennes sterkeste side. For å bekrefte/avkrefte denne myten jeg har hatt så tenkte jeg at i forbindelse med denne artikkelen at vi skulle kjøre et praktisk eksperiment. Deltakerne skulle være de 3 designerne vi har på prosjektet jeg sitter på til daglig. Oppgaven bestod i å tegne et utvalg ting i løpet av 1 minutt. Resultatet er åpent for tolkning:

![Tegnekonkurranse](https://i.ibb.co/xMPWCgZ/Collection.png)

Noe jeg tenkte en del over før var hvilket plan designere jobbet på. I mitt hode jobbet de på et abstrakt plan med fluffy idéer uten begrensningene fra virkeligheten. Vi utviklere er gode på å se hvilke begrensninger vi har i en verden bestående av 0ere og 1ere. Kall det gjerne en yrkesskade, for det henger tett sammen med hvor mange timer vi har brukt på å midtstille en knapp på en responsiv nettside. 

Alle designerne jeg har møtt på i løpet av disse årene har hatt beina godt plantet på jorden og fluffy idéer er egentlig bare en del av en kreativ arbeidsmetode. Innovasjon og nye ideer oppstår for det meste ikke når vi ser på hvordan dagens løsning er. Her tror jeg vi utviklere har noe å lære. Strengt tatt er alt teknisk sett mulig å lage gitt nok ressurser og kloke hoder.

I forbindelse med denne kalenderluken spurte jeg designerne i Bekk om de kunne sende meg et bilde av pulten de sitter ved til daglig. Visjonen min var at jeg kom til å treffe ganske heftig med beskrivelsen min i innledningen. Det jeg egentlig sitter igjen med er at jeg har bomma til de grader. Designeres pulter kan deles i 2 grupper; de med rot i systemet og de med system i rotet.

![Desktop-collage](https://i.ibb.co/zZ1QsTC/FotoJet.png)

Konklusjonen på visa er at mitt utgangspunkt for hva en designer er ikke stemmer helt med virkeligheten. I løpet av de siste årene i arbeid har jeg lært mye om en designers arbeidsmetoder, faglige styrker og hvordan jeg og designer kan jobbe sammen for å levere mest mulig verdi. Kort fortalt så er ikke en designer en som leverer fra seg fargerike skisser; en designer er like mye en utvikler som det jeg er i hverdagen. 

..Og når det kommer til en designers pult mangler bildene jeg fikk mange elementer, men jeg vil gi meg selv et halvt poeng for post-its og Macbooks.

<br />

_Takk til mine designkollegaer..._ 

_Stine M. Hjetland for tegning i intro og deltakalse i eksperiment._\
_Elin Orsen og Emil Säll Fuglerud for deltakelse i eksperiment._\
_Alle dere som sendte meg bilder av pulten deres._
