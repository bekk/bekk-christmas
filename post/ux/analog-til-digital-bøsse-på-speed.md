---
calendar: ux
post_year: 2020
post_day: 20
title: Fra analog til digital bøsse på speed
ingress: I en nasjonal dugnad, én søndag i året har over 100 000 mennesker
  banket på dører i hele Norge for et godt formål. Hva skjer når man ikke lenger
  kan samles fysisk og hvordan erstatter man denne aktiviteten digitalt på kun
  seks uker?! 😱
authors:
  - Ida Opsahl Høydal
  - Helen Le
---
Spleis er en av TV-aksjonens viktigste samarbeidspartnere og ble i år leverandør av de digitale bøssene til årets aksjon. Spleis er en norsk folkefinansieringstjeneste der folk enkelt kan starte digitale innsamlinger. Vi er to designere som til daglig sitter hos [Spleis](http://spleis.no) og skal i dagens luke fortelle litt om våres erfaringer fra å erstatte en tradisjonell fysisk løsning med noe heldigitalt.\
\
Konseptet digital bøsse fikk en sped start allerede i 2018. Hypotesen var da at bøssebærere kunne samle inn enda mer penger med en digital innsamling etter at de hadde gått med sin fysiske bøsse. I 2019 lagde vi en pilot der flere fikk testet løsningen. I år, i disse koronatider, ble året vi virkelig fikk testet ut konseptet digital bøsse ved å erstatte hele den tradisjonelle bøsseløsningen.

TV-aksjonen er verdens største innsamlingsaksjon og en stor nasjonal dugnad der privatpersoner, næringsliv, skoler, regjeringen, kongehuset, og mange flere over hele landet kommer sammen for å engasjere seg på ulike måter. En av de viktigste aktivitetene tradisjonelt sett har vært den fysiske bøssebærerrunden. Nå som den ble avlyst, måtte vi være kreative og tenke nytt for hvordan Spleis kunne engasjere flest mulig bøssebærere.

## Hvordan ivareta dugnadsånden med digitale bøsser? 

### 1. Gjøre det så enkelt som mulig å komme i gang

Bøssebærerne representerer alle deler av den norske befolkningen, fra barnefamilier, besteforeldre til miljøengasjerte ungdommer. En av de viktigste prioriteringene var å gjøre det så enkelt som mulig for hvem som helst å komme i gang med en digital bøsse, både de som enkelt tar i bruk nye digitale tjenester og de som generelt sett synes teknologi er noe herk. Vi fokuserte mye på å gjøre registreringen og det å opprette en digital bøsse så sømløs som mulig. Blant annet ved å beholde registreringsskjemaet fra tidligere år og automatisk generere en ferdig digital bøsse med predefinert bilde, tekst, belønninger og ved å hente ut navn og postnummer fra registreringen.

### 2. Få frem det personlige med å være digital bøssebærer

Vi ønsket å gjøre den «digitale bøssebærer-opplevelsen» like personlig som det tradisjonelle møtet i døren, og samtidig åpne for at giverne kunne bli litt bedre kjent med personen bak bøssen. De som ønsket kunne derfor legge inn et bilde av seg selv og beskrive sitt engasjement for saken ved å redigere teksten og belønningene. Av erfaring fra Spleis vet vi at personlige innsamlinger gjerne engasjerer mer når innsamlingen deles i nettverket til innsamler.

### 3. Skape tilhørighet nasjonalt og lokalt

Ved å være bøssebærer er man en del av et større fellesskap av engasjerte frivillige, noe vi ville synliggjøre. En egen søkeside ble satt opp så folk kunne finne bøssene til naboer eller kjentfolk i sitt lokalområde å gi til. Statistikk ble lagt til på [bøssesøket](http://www.spleis.no/bosse) for å vise aktiviteten rundt om i landet i tillegg til innsamlet beløp per innbygger på kommune, og fylkesnivå. Dette økte engasjementet blant de frivillige lokallagene som jobbet med å rekruttere bøssebærere. Folk som ønsket å få opp det innsamlede beløpet i sin kommune begynte å dele statistikken i sosiale medier med en oppfordring om å gi.

En av de viktigste suksessfaktorene på Spleis er hvor mye penger folk klarer å samle inn. For TV-aksjonen var det også viktig å ivareta dugnadsfølelsen. Vi ønsket derfor å rette fokus på det positive ved å engasjere seg, heller enn hvor mye hver av dem klarte å samle inn. Det ble derfor lagt til en hyllest til bøssebærerne inne på bøssene sammen med tall på antall bøssebærere fra samme by.

Videre viste det seg at flere ønsket å samle inn til en digital bøsse sammen som en gruppe, og ny funksjonalitet ble lagt til på rekordtid for å gjøre det mulig. Et par fine eksempler på dette er bøssene til [Nitimens](https://www.spleis.no/project/132363) sine lyttere, [Norges seilforbund](https://www.spleis.no/project/129586) og håndballaget [Vipers](https://www.spleis.no/project/132942). For å motivere til enda større giverglede, kunne bedrifter doble beløpet som de ansatte gav til spleisen, eller få satt opp egne samlesider der ulike avdelinger rundt om i Norge kunne konkurrere mot hverandre i å samle inn mest.

### 4. Veilede gjennom alternative aktiviteter (til å «gå med bøssene»)

Etter å ha opprettet en digital bøsse, er det ikke gitt hva man skal gjøre for å nå ut til folk med den. I stedet for å gå rundt og banke på dører, måtte vi komme opp med andre aktiviteter som blant annet kunne gjennomføres fra sofaen. Til det ble det satt opp en introduksjonsside første gang man åpnet den digitale bøssen i tillegg til gjøremålskort med tips om aktiviteter man burde gjøre for å spre bøssen. Vi laget delingsmateriale som var enkelt å laste ned fra spleisen og henge opp eller dele på sosiale medier, som plakater og delingsbilder i ulike formater. Delingsbildene ble godt tatt i bruk like etter lansering og prydet newsfeeden på instagram.

## Hvordan gjøre dette på seks uker?

Høy fart og riktige prioriteringer var avgjørende faktorer når vi i løpet av en seks ukers periode skulle hjelpe TV-aksjonen med å gå fra fysisk til digital bøsse. Det var spesielt to ting som økte produktiviteten i teamet:

### Daglige prioriteringer 

Som et autonomt team i Spleis, er vi vant til å prioritere sammen ukentlig. Med høy fart og kort tid til levering fant vi fort ut det var viktig å være synkroniserte på tvers av oppgaver. Det var mange avklaringer med flere aktører og mange baller i lufta med lite konkrete oppgaver. \
\
Etter et par uker fant vi ut at vi det ble mer produktivt med daglige prioriteringsrunder. Vi satte opp et Trello-board for hva som skulle prioriteres «I arbeid», «Nå» (i dag), «Neste», «Senere» (ved behov) og til slutt «Nye ideer». Disse var basert på daglig innsikt som ble plukket opp fortløpende. Målet var at alt som ble prioritert «Nå» skulle være fullført innen samme dag. Dette gjorde at vi som designere alltid måtte ligge et hestehode foran utviklerne med å avklare hva vi skulle løse. Etter at oppgavene var prioritert, designet vi ofte løsningene sammen med utviklerne. Nye features ble ofte satt rett i prod og vi kunne allerede samme dag se det i bruk og optimalisere fortløpende.\
\
De daglige prioriteringene sørget for at hele teamet fikk eierskap til ulike oppgaver og ikke minst fokus mot et felles mål.

### \
Hele teamet på kundeservice

Kundeservice har vært en viktig kanal for innsikt til teamet siden Spleis ble startet i 2016. Med høy fart, lite tid til testing og hyppige lanseringer ble kundeservice en avgjørende kanal for innsikt da vi skulle onboarde nye brukere og ikke minst lansere ny funksjonalitet fortløpende under TV-aksjonen. Det ble derfor ekstra viktig at vi kunne fange opp spørsmål, bugs og utfordringer brukerne våre hadde med en gang.  

Til vanlig rullerer hele teamet på å svare på kundeservice. Designer, utvikler, forretningsrådgiver, produkteier, marketing – til og med daglig leder bytter på å svare på kundeservice-henvendelser.\
\
Den store fordelen med at kundeservice er en del av teamet, er at alle sitter nært på problemene brukerne opplever og får derfor ekstra eierskap og forståelse av hva vi bør forbedre. Ikke minst har vi erfart at kundeservice er en viktig del av hele brukerreisen. Brukerne får en mye bedre opplevelse med tjenesten om de blir hørt og hjulpet videre når de har behov for hjelp. På det mest hektiske, mot innspurten av aksjonsdagen opplevde vi at nettsiden ble treg og flere brukere ikke fikk logget seg inn eller donert penger. Mens utviklerne febrilsk jobbet med å løse problemene, så sørget vi andre for å lytte til brukerne, forsikre om at vi jobbet med saken og at vi ville si ifra når vi hadde en løsning. (skjermdump av en henvendelse med teknisk krøll)\
\
Målet vårt med å sitte nært på kundeservice og brukerne våres er enkelt og greit å få ned antall henvendelser, noe som betyr færre problemer og dermed bedre brukeropplevelser. De daglige prioriteringene, basert på fersk innsikt fra kundeservice og testing i produksjon, gjorde at vi kunne holde høy fart og ta noen bets underveis. 

## \
\
Så, hvordan gikk digital bøsse lurer du kanskje på? 

\
Etter noen intense uker med lange kvelder og høy fart på hvert vårt hjemmekontor kunne vi 19. oktober puste lettet ut. TV-aksjonen og WWF var storfornøyde med årets sluttresultat og at mange tidligere bøssebærere kjente igjen dugnaden og ønsket å opprette en bøsse for sin “tur”. Digitaliseringen av bøssa bidro også til at flere nye meldte seg som bøssebærer i år, som ikke hadde deltatt tidligere.\
\
Vi er veldig stolte av hva Spleis-teamet klarte å levere på rekordtid. Det ble satt mange nye rekorder på Spleis og det innsamlede beløpet ble seksdoblet fra resultatet for TV-aksjonen på Spleis i 2019. Det var rørende å se alle som tok i bruk de digitale bøssene og gjorde de til sitt eget. Alt fra [tre generasjoner](https://www.spleis.no/project/125472), [Besteforeldrenes klimaaksjon](https://www.spleis.no/project/126017), [Frida Ånnevik](https://www.spleis.no/project/145398) til selve statsminister [Erna sin digitale bøsse](https://www.spleis.no/project/137656).