---
calendar: ux
post_year: 2020
post_day: 18
title: Å være nyutdannede designer på et smidig team
image: https://i.ibb.co/RvCBHcR/patrik-velich-z-JP4ne153-A-unsplash.jpg
ingress: Vi er to nyutdannede interaksjonsdesignere fra UiO som startet å jobbe
  hos Bekk i august. Fra tiden på skolebenken hadde vi lite erfaring med smidige
  team, og vi gikk derfor inn i arbeidslivet med nysgjerrighet for hvordan det å
  jobbe smidig fungerer i praksis. I denne artikkelen prøver vi å svare på noen
  spørsmål vi hadde før vi startet.
authors:
  - Citona Marie Rygg
  - Sigurd Rognhaugen
---
[I Bekk bruker vi begrepet “kontinuerlig design” for å omtale en designers rolle i smidige team](https://blogg.bekk.no/kontinuerlig-design-5996f9786e1c). Dette begrepet viste seg å innebære en ganske stor omveltning fra den tradisjonelle designprosessen, slik vi kjente den. Den klassiske designprosessen består gjerne av flere steg man kan følge i en viss rekkefølge. For eksempel består en typisk design thinking prosess av fem faser; empatisere, definere, idégenerere, prototype og til slutt teste. Stegene skal så klart itereres, men fungerer likevel som tydelige, definerbare faser. Det er trygt og godt. Sånn er ikke kontinuerlig design. I kontinuerlig design ruller mange baller i luften samtidig uten en helt åpenbar oppskrift å følge. Det er fordi alt endrer seg så fort at det ikke er hensiktsmessig med en detaljert oppskrift. Raske endringer kan være utfordrende for hvem som helst, men kanskje spesielt en som er ny i arbeidslivet og ikke har mange års erfaring å lene seg på.

Nesten 5 måneder senere er vi mange erfaringer rikere og ønsker å dele våre tanker rundt noen store spørsmål vi hadde i begynnelsen. Kanskje det er nyttig for deg som student eller for deg som ikke er helt fortrolig med designrollen i et smidig team?

## Har man tid til å lage kule brukeropplevelser?

Fokuset i smidige team er å få funksjonalitet fort ut i prod, slik at man kan begynne å måle og lære av reell bruk. Slike kontinuerlige leveranser skal gi verdi til både brukere og forretning. Ovenfor teamet og stakeholders kan det være vanskelig å argumentere for å bruke tid på det som tilsynelatende “bare” er en liten animasjon. Hvordan får man da laget kule brukeropplevelser?

Dette synes vi er veldig vanskelig og vi har på ingen måte funnet svaret enda. Vi har prøvd å stille oss selv spørsmålet: “hva kan jeg gjøre her med den tiden jeg har for at brukeropplevelsen kan løftes?”. Det har bidratt til at vi har fått laget flere kule elementer så langt. Er du alene som designer i et smidig team kan det også hjelpe å bli inspirert og utfordret av andre designere, slik at du blir påmint om å lage noe kult. Det er også mulig å bruke “hackaton”-dager for å sette av tid til å lage kule animasjoner eller sørge for at den teksten du skrev blir best mulig.

## Er dette døden for detaljerte skisser?

Det tar lang tid å lage detaljerte skisser. Noen ganger er det ikke verdt det, og i et smidig team er det kanskje ikke nødvendig. Vi tror det er lurt å tenke aktivt på hva skissene skal brukes til. Enkle skisser kan være nyttige ved brukertester for å demonstrere et konsept. Mens av og til er detaljerte skisser nødvendige for at du som designer skal kunne se hvordan sluttresultatet blir– eller for å brukerteste detaljer. Vi har derimot også erfart at detaljerte skisser kan lede til en uheldig forventningsstyring hvis du benytter det i feil situasjon. En veldig detaljert skisse ser gjerne ut som “ekte” vare og kan fort sette forventningene til ulike stakeholders for høyt. Det er verken kult for deg eller ditt team å ikke kunne møte disse forventningene. Vi har opplevd at ved å tenke aktivt på hva skissen skal brukes til går vi ikke i den fellen.

PS: Siden penn og papir er litt vrient å dele digitalt anbefaler vi [Sketchy Wireframes](https://www.figma.com/community/file/820762933996665437) for Figma for å lage enkle skisser digitalt.

## Hvordan kan man være så mye nedi “grøten” og se det store perspektivet samtidig?

Det er viktig å ha en felles forståelse i teamet for hva målet er og hva man jobber mot. Som designer blir du gjerne broen mellom det som skal ut i prod nå og det målet man jobber mot. Mens utviklerne jobber med oppgaver må du ha forberedt og tenkt ut de neste oppgavene som skal gjøres. Du må samtidig kunne se fremover på hvilke andre oppgaver som kan dukke opp slik at du kan være med på å planlegge leveranser og deadlines. I tillegg til dette må du kunne snakke med de ulike stakeholderne om målet slik at de er trygge på at man er på riktig vei.

Men hvordan gjør man det? Her har vi rett og slett vært nødt til å ta en fot i bakken med oss selv innimellom for å se på om det vi lager nå ivaretar det målet vi skal nå i fremtiden. Når man sitter “nedi grøten” med skissedetaljer kan det være fint å ta en pause og se på det større bildet. Er det du lager nå med på å ta deg dit du skal? Her er det også utrolig viktig å jobbe tett med utviklere for å sørge for at man ikke introduserer noe teknisk kompleksitet som senere vil bli et hinder på vei til målet.

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\__

Vi skulle egentlig skrive noe om designsystem i smidige team, men på grunn av skippertaket vårt med å skrive denne artikkelen får vi spare det til en senere anledning. God jul! 🎅