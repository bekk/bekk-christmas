---
calendar: ux
post_year: 2019
post_day: 8
title: 5 oppvarmingsøvelser for å kickstarte din workshop
image: >-
  https://images.unsplash.com/photo-1552664730-d307ca884978?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=1650&q=80
ingress: >-
  Av og til trenger man en skikkelig kickstart på en workshop. Hensikten kan
  være å fremme kreativ tenkning og deling, eller bli bedre kjent med hverandre
  og løse opp i stemningen før man starter med selve workshopen. Det er ikke
  alltid så lett å gå fra 0 til 10 på kort tid, så derfor kan oppvarmingsøvelser
  være en ypperlig måte å sparke i gang en workshop eller unngå den velkjente
  «etter lunsj-dippen».
links:
  - title: 'Session Lab: Library of facilitation techniques'
    url: 'https://www.sessionlab.com/library/energiser'
  - title: Hyper Island Toolbox
    url: 'https://toolbox.hyperisland.com/'
---
Det finnes en rekke ulike oppvarmingsøvelser der ute som kan benyttes i workshops, avhengig av hva som er hensikten. Men det er ikke alltid like lett å velge, så jeg vil gjerne dele noen av øvelsene vi har testet ut i faggruppen “Kreativ problemløsning” og som jeg har prøvd ut på prosjekter. Så kanskje det kan hjelpe deg å velge den øvelsen som passer best til din neste workshop. 

## 1. Tegne i blinde

* Type: Ice breaker, bli kjent, team building
* Tidsbruk: ca. 5-10 min
* Du trenger: Ark til alle deltakerne, noe å tegne med
* Antall deltagere: Bør gå opp i par, men ellers ingen begrensning på antall. 

**Hva** 

Denne øvelsen går ut på at man går to og to sammen, og lager portretter av hverandre - uten å se på arket når du tegner, og med feil hånd (ikke den du vanligvis tegner med). Om man skulle ha lyst til å legge til enda en tvist, kan personen som tegner samtidig intervjue den andre for å bli bedre kjent, f.eks. "Hvor studerte du?", "Hvor vokste du opp?" osv. 

**Hvorfor**

Hensikten med denne øvelsen er å lage god stemning og skape rom for å dumme seg ut og poengtere at man ikke alltid trenger å prestere. Målet er å ha det gøy, ikke å lage det beste portrettet. Da jeg prøvde den ut i et prosjekt med teamet mitt, satt latteren løst og vi fikk en god start på team building-workshop'en vår. For øvelsen kan også fungere bra som team building ved at man setter navn på portrettene og henger de opp i team-området som en artig presentasjon av alle i etterkant. 

## 2. Historiestafett

* Type: Energi, ice breaker
* Tidsbruk: ca. 10 min
* Du trenger: X antall store plakater/ark som kan skrives på, tusjer, musikk
* Antall deltagere: Gjerne 2 eller flere lag, men fungerer også med bare en gruppe.

**Hva** 

Øvelsen går ut på at gruppen/stafettlaget skriver en historie sammen ord for ord, ved at deltaker skriver et ord hver, noe som ofte resulterer i nokså morsomme og særegne historier. 

**Hvorfor**

Målet med denne øvelsen er å få opp energinivået og leke seg litt. Av og til er det akkurat det man trenger før man setter i gang med selve workshop'en. Dette har blitt en av mine favoritter, da den er enkel å forberede og alltid leverer. Øvelsen kan bidra til å løse opp stemningen i grupper som ikke kjenner hverandre så godt, eller fungere som en underholdende "energizer" med teamet ditt eller en annen gruppe. Det har ikke vært fokus på å kåre en vinner de gangene jeg har vært med på den, men hvis man ønsker trigge konkurranseinstinktet i gruppen kan man fint inkludere det også. 

**Hvordan**

1. Hvert av "stafettlagene" stiller seg på rekke med en plakat/noe å skrive på foran seg. Førstemann har en penn i hånden, klar til å starte historien.
2. Fasilitator setter på en sang, gjerne en med litt tempo, og historiestafetten er i gang!
3. Førstemann løper opp til plakaten og skrive det første ordet, deretter løper hen tilbake og gir stafettpinnen(pennen) videre til nestemann på laget som skriver ord nummer to i historien. Og slik fortsetter det til sangen er ferdig.
4. Til slutt deler lagene de unike historiene med de andre i workshopen. 

![beskrivelse av sirkler-øvelse](https://i.ibb.co/3dmYdBt/Historiestafett.jpg)

## **3. Sirkler**

* Type: Tegning, kreativitet
* Tidsbruk**:** ca.10 min
* Du trenger: Tusjer, ark med mange sirkler 
* Antall deltagere: Bør gå opp i par, men ingen begrensing på antall. 

**Hva**

Dette er en enkel tegneøvelse for å fremme kreativ tenkning (kilde).

**Hvorfor**

Målet med denne øvelsen er å presse seg selv til å være kreativ ved å finne flest mulig måter å omskape en sirkel til noe forståelig. Det er en superenkel og veldig artig øvelse som for eksempel kan brukes før en skal i gang med brainstorming eller kanskje før en sprint- workshop hvor deltakerne skal tegne en del. 

**Hvordan**

1. Alle får et ark med mange sirkler på foran seg og klokken settes på 5 minutter. I løpet av denne tiden skal du gjøre flest mulig sirkler om til noen annet enn sirkler
2. Når 5 minutter har gått går man sammen i par og bytter ark. 
3. Se på hverandres ark og skriv hva du tror den andre har tegnet. 

## 4. Zombie Cats

* Type: Bli kjent
* Tidsbruk**:** ca.10 min
* Du trenger: Ingenting! 
* Antall deltagere: Passer for gruppearbeid, gjerne med ikke altfor store grupper

**Hvorfor**

Målet med øvelsen er å bli bedre kjent med hverandre ved å finne noe man har til felles i gruppen. Øvelsen er laget av Smashing Ideas. 

**Hvordan**

1. Først skal gruppemedlemmene sammen finne to ting de har til felles med hverandre.
2. Deretter får gruppen vite at de to tingene de har til felles nå er deres nye gruppenavn. Da jeg var med som deltaker på denne øvelsen engang, fant vi ut at alle hadde hatt Java-programmering på studiene og at alle i grunn var ganske glad i Baileys i kaffen, dermed ble vårt gruppenavn "Java Baileys". Og navnet på selve øvelsen kommer fra at en gruppe fant ut at det de hadde til felles var at alle likte Zombie-filmer og katter, derav navnet Zombie Cats. 
3. Alternativt kan gruppen også få i oppgave å mime navnet sitt for alle de andre gruppene slik at de kan prøve å gjette seg fram til hva navnet er. 

## 5. To sannheter, en løgn

![alt-tekst til bilde](https://i.ibb.co/QDxVC6t/IMG-2013.jpg)

* Type: Bli kjent, team building
* Tidsbruk**:**  ca. 20 - 40 min 
* Du trenger: Post its
* Antall deltagere: Jo flere deltagere, desto lenger tid tar det.

**Hva og hvordan**

En øvelse hvor hver person i gruppen skal skrive 2 sannheter og en løgn om seg selv. En og en leser opp alle 3 påstandene, og så skal resten av gruppen diskutere og til slutt gjette hvilken av de tre påstandene de tror er en løgn. Når riktig svar er avslørt fortsetter neste person i gruppen. Dette er en øvelse som kan ta litt tid avhengig av hvor mange man er og hvor snakkesalig gruppen er, så den passer gjerne best som del av en litt lenger workshop. 

**Hvorfor**

Målet med denne oppgaven er å bli bedre kjent og jeg synes den passer spesielt bra som en team building øvelse, men den trenger ikke brukes bare i den sammenheng. Uansett, så er det en veldig morsom måte å generere samtaletemaer for neste lunsj!



Lykke til med din neste workshop!
