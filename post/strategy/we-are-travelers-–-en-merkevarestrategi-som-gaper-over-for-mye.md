---
calendar: strategy
post_year: 2020
post_day: 22
title: We are travelers – en merkevarestrategi som gaper over for mye?
image: https://images.unsplash.com/photo-1533289408336-ac92d0dbf036?ixid=MXwxMjA3fDB8MHxzZWFyY2h8MXx8Y2hlY2slMjBpbnxlbnwwfHwwfA%3D%3D&ixlib=rb-1.2.1&auto=format&fit=crop&w=800&q=60
ingress: Juleferie. Endelig. Billettene er for lengst booket. Vi skal hjem til
  jul. Hjem til familie. Hjem til vinter og skiføre. Vi tar bilen til
  flyplassen. Minsten kommer rett fra barnehagen, så vi har beregnet god tid,
  for å spise på flyplassen og forhindre en potensiell meltdown 10 000 fot opp i
  lufta. Vi er i rute, alt lover godt.
links:
  - url: <https://hbr.org/2001/02/are-the-strategic-stars-aligned-for-your-corporate-brand>
    title: Are the strategic stars aligned for your corporate brand?
authors:
  - Pia Solheim
---
Et par måneder tilbake i tid. Jeg sjekker flybilletter på nett, sammenligner priser. SAS kommer billigst ut. Utrolig, men sant. Jeg legger til seter, bagasje og ski. Betaler. Jeg er ganske fornøyd med de nye nettsidene til SAS, til tross kritikken de har fått. Bestillingen gikk overraskende smooth. Det nye mottoet er jeg litt lunken til. «We are travelers». Kombinert med ansatte som gir sine reisetips. Et forsøk på å oppfattes som «på lag med kunden» antar jeg, at «vi er samme type reiseglade mennesker, sammen kommer vi oss ut i verden». Men stemmer det egentlig?

Vi hopper frem i tid igjen. Det er avreisedag og vi befinner oss på Gardermoen. Så skjer det. Automaten vil ikke. Vi kan sjekke inn to bagger og ski, eller tre bagger, men vi har totalt fire kolli inkludert skiene. En vennlig SAS-ansatt klør seg i hodet og sender meg til «customer support» skranken. 

### **Customer support, sa du?**

Slik utarter kundestøtten seg (denne blir litt lang, du er herved advart):

«Du har ikke booket ski»

«Eh, jo»

«Nei, det står ikke her»

«Jo, men det står jo her på billetten min. Innsjekket bagasje: Skibag» 

«Hvor har du booket den?»

«På nett»

«På vår nettside eller hos noen andre?»

«På sas.no ja»

«Er du sikker på at du ikke har booket et annet sted?»

«Ja jeg er sikker».

«Ja ok, vi kan fikse det her»

«Så bra!»

...

«Ja, da blir det 540 kr å betale»

«Hæ? For skiene»?

«Ja»

«Men jeg har jo booket og betalt på nett! Det står jo her: 1 stk skibag!»

«Ja, men de er ikke betalt for»

«Neivel? Hvordan kan de ikke være betalt for? Jeg la de jo til når jeg kjøpte billetten?»

«La meg ringe og sjekke»

...

«Ja hallo, det gjelder en bestilling. Ski. De er bare reservert ja, ikke betalt for, det var det jeg trodde. Takk.» 

...

«De er bare reservert, ikke betalt for»

«Javel? Mener du virkelig at jeg skal betale ekstra for ski som jeg har lagt til billetten når jeg bestilte den?»

«Ja»

«Men 540 kr? Det koster vel ikke så mye på nett?»

«Nei, det koster mer å betale på flyplassen»

«Men, jeg har jo bestilt de på nett sier jeg jo! Det står jo her på kvitteringen! Hvordan skal jeg kunne betale på nett hvis ikke skiene legges til betalingen når jeg bestiller!?»

«Nei altså, *jeg* kan ikke gjøre noe med prisen»

...

Jeg stopper der. Klokken var tre, det var 40 minutter til avgang, jeg hadde ikke spist lunsj og planen om mat før avgang hang i en tynn tråd. Tonen eskalerte litt kan du si. Ikke bare måtte jeg betale de 540 kronene; jeg ble bedt om å betale to ganger, og da jeg ble stresset over å måtte vente på en død kortterminal for å få den ene betalingen tilbake, var svaret: «Ja, vil du ha pengene eller ikke?». Kvittering fikk jeg ikke, da måtte jeg gå til kundeservice og stille meg i ny kø der, men jeg fikk med nød og neppe overtalt damen i skranken til å skrive på kvitteringen fra kortterminalen at det var ski jeg hadde betalt for. 

For dette vil jeg selvfølgelig klage på. Men det er jo med en bismak. Jeg opplever selv at jeg har gjort alt så riktig som jeg kunne: Jeg har brukt SAS’ egne nettsider. Booket ski. Betalt på forhånd. Men det er dama i skranken som har makta. Hun bestemmer om jeg får med meg skiene eller om jeg må sette de igjen på Gardermoen. Og det er jeg som har et fly jeg skal rekke og en sulten 2-åring hengende i buksebenet. Det er klar jeg bøyer. Det er klart jeg betaler. Og så er det jeg som må bruke tid på å sende inn en klage og ærbødigst be om å få tilbake de 540 kronene jeg har betalt for mye. Om 6 til 8 uker, dersom SAS er enig med meg. We are travelers. Eller er det jeg som er den reisende, mens dama i skranken er den som lar meg reise? Med SAS endatil! Jeg er heldig, jeg.

### **Ok, la meg komme til poenget.** 

Dette er ikke bare en rant over dårlige systemer og elendig kundeservice. Dette er et problem som er velkjent nok til at det er forsket på det. I artikkelen «Are the strategic stars aligned for your corporate brand» omtales visjon, kultur og image som tre strategiske stjerner som må være i synk for at man skal kunne lykkes med sin merkevarestrategi. Når disse ikke er i synk snakker vi om gap som kan gjøre at hele strategien rakner.

![](/assets/threestrategicstars.png "The Three Strategic Stars")

**Image-visjon gap**

Ethvert selskap er en merkevare. Kundene har et bilde og inntrykk av selskapet, hva de står for og hva man som kunde kan forvente. Denne oppfatningen har selskapet begrenset kontroll over, siden den eies vel så mye av den som står på utsiden, slik som kundene, som de som sitter på innsiden og lager strategier. De fleste selskaper legger derfor betydelige ressurser i å markedsføre seg, for å sikre at kundens inntrykk av selskapet gjenspeiler visjonen. Dersom kundenes inntrykk avviker fra visjonen, har man et image-visjon gap.

#### Image-kultur gap

Men, kundens oppfatning av selskapet avhenger ikke bare av hva man kommuniserer ut gjennom mottoer og markedsføring. For å lykkes med en visjon, for eksempel at man skal spille på lag med kunden, må også kulturen, altså de ansattes verdier, holdninger og handlinger, gjenspeile visjonen. Dersom kunden opplever at de ansatte i selskapet gjør noe annet enn det selskaper formidler at de skal gjøre, har man et image-kultur gap. 

#### Visjon-kultur gap

For at ansatte skal handle i tråd med visjonen, trenger du enten en visjon som bygger på selskapets eksisterende kultur, eller så må du jobbe med å endre kulturen slik at denne støtter opp om visjonen. Dette kan du lese mer om i Luke 10 der Thilde skriver om [hvordan forme kulturen når man arbeider med strategi](https://www.strategy.christmas/2020/10). Kultur spiser som kjent strategi til frokost, så hvis visjonen ikke er i synk med kulturen er det en risiko for at du ikke lykkes hverken med å realisere visjonen (gjennom de ansatte), eller at kundene oppfatter selskapet slik du ønsker. Da har du et visjon-kultur gap, og visjonen var i beste fall en god frokost. 

### **Hva har dette med flybilletter og ski å gjøre?**

Jo, opplevelsen med SAS er et praktisk eksempel på gapene beskrevet ovenfor. Jeg oppfatter at SAS forsøker å kommunisere et nytt budskap, som antageligvis bygger på en ny visjon: We are travelers. Vi gir reisetips. Vi gjør det superenkelt å legge til ski til flyturen. Vi spiller på lag med kunden. 

Men, her er det gap. Det første gapet ble synlig allerede da jeg så SAS’ nye motto. We are travelers. Hva prøver de egentlig på, tenkte jeg. For dette var ikke slik jeg oppfattet SAS. I mitt hode var SAS en «fat cat» som litt for lenge har holdt på gamle takter og stivbent regelverk, heller en den som spiller på lag med kunden, som fremmer reiselyst og en følelse av «vi». Et image-visjon gap. Men jeg tenkte også at dette nye mottoet var et friskt pust og en start på noe nytt – og håpet med det å se et mer moderne SAS. 

Men så skjedde jo dette på flyplassen da. Jeg hadde begynt å venne meg til «nye» SAS. Jeg var jo så fornøyd med bookingen på nettsiden, at det gikk så smooth å legge til disse skiene. Og så raste alt sammen som et korthus. Det hjelper ikke med fine motto, nye nettsider eller at innsjekkingsskranken har endret navn til customer support, når du fortsatt møter det samme gamle stivbeinte regelverket, og får følelsen av at du som kunde skal stå med lua i hånda og være glad du får fly i det store og hele. Her er det et image-kultur gap, og sannsynligvis også et visjon-kultur gap. Når de ansatte opptrer på en måte som hverken oppleves å være i tråd med imaget SAS prøver å skape, eller den visjonen man må anta at ligger bak, da funker det ikke. 

Kulturen har spist, og tilbake ligger kun smulene av det som kunne blitt en ny reise, sammen. I’m a traveler. Men hva dere er, SAS, det er for meg uklart.