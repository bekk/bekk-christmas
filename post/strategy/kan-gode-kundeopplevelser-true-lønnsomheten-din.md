---
calendar: strategy
post_year: 2020
post_day: 21
title: Kan gode kundeopplevelser true lønnsomheten din?
image: https://images.unsplash.com/photo-1540340061722-9293d5163008?ixid=MXwxMjA3fDB8MHxzZWFyY2h8M3x8Z3JvY2VyeSUyMHN0b3JlfGVufDB8fDB8&ixlib=rb-1.2.1&auto=format&fit=crop&w=900&q=60
ingress: >-
  *Det er 2009. Du jobber som markedsdirektør i den amerikanske
  dagligvaregiganten Walmart, og er særs godt fornøyd. Det strategiske
  prosjektet ditt har endelig blitt realisert. Butikkene har aldri sett bedre
  ut. De rotete pallene med billige varer midt i butikken har blitt erstattet
  med oversiktlige hyller som bugner av tiltalende produkter. KTI-tallene har
  skutt i været, kundene har aldri vært mer fornøyde.*


  *Nå gjenstår det bare å legge den siste biten i puslespillet. Beviset på at konkurrentene er knust en gang for alle. Du finner frem den finansielle rapporten du har mottatt og gleder deg til å se resultatene. I det du begynner å bla i dokumentet merker du hvordan smilet gradvis stivner. Tallene er blodrøde. Markedsandelen har ikke falt så mye på over 30 år.*
links: []
authors:
  - Stian Daazenko
---
## **Customer is king! Eller?**

Kundesentrert strategi er i vinden som aldri før. Moderne strategiutvikling tar ofte utgangspunkt i en grundig forståelse av kundens behov og atferd. Og strategiprosessen skal aller helst være smidig, med hyppig involvering av kunden underveis. Som et resultat av dette har tankesett og verktøy fra tjenesteinnovasjon, tjenestedesign og digital produktutvikling gradvis smeltet sammen med strategifaget, noe vi i Bekk også har jobbet mye med de siste årene.

Med dette som bakteppe er det vanlig, og kanskje også intuitivt, å anta at høyere kundetilfredshet og bedre kundeopplevelse er bra for business. Dette underbygges av at toppledelsen ofte har kundelojalitet og kundeopplevelse høyt oppe på sin prioriteringsliste. I en amerikansk undersøkelse fra 2014 oppga 70 prosent av markedsdirektørene at kundelojalitet var en topp tre strategisk prioritering, mens hele 93 prosent hadde det på sin topp fem-liste.

Som et resultat av dette bruker selskaper milliarder av kroner hvert eneste år på å forbedre opplevelsen for sine kunder. Det er også vanlig å bruke aggregerte målinger av kundetilfredshet (KTI) og Net Presenter Score (NPS) til å evaluere hvordan det står til med forretningen. For når kundene våre totalt sett blir mer fornøyde tjener vi mer penger, ikke sant? 

Nei, det er faktisk ikke slik! I boka «The Wallet Allocation Rule» fra 2015 legger forfatterne frem en omfattende studie som  viser at kundeopplevelse i seg selv ikke har noe positiv påvirkning på lønnsomheten. I mange tilfeller kan effekten til og med være negativ. For å forklare hvordan det kan ha seg må vi først ta ett skritt tilbake og se litt på hva lønnsomhet egentlig handler om.

## **Hva driver et selskaps lønnsomhet?**

Kommersielle selskaper er vanligvis besatt av å oppnå to ting, nemlig profitt og vekst. Over tid er det imidlertid vekst som regnes å være den viktigste indikatoren på et selskaps finansielle suksess. Det er tross alt vekst som skaper økonomisk verdi for aksjonærene og som legger grunnlaget for den langsiktige verdien av selskapet. 

Vekst kan måles på en rekke ulike måter, avhengig av hvilket selskap og marked man befinner seg i. For selskaper som befinner seg i et modent marked, med et relativt oversiktlig konkurrentlandskap, handler som oftest vekst om å øke selskapets markedsandel. Markedsandelen defineres da typisk som *Selskapets salgsinntekter/ Totalt salg i markedet*, slik at en økning i markedsandeler krever at selskapet tilegner seg en større andel av markedets totale omsetning. Et klassisk eksempel er hvordan de ulike dagligvarekjedene hver dag kjemper om kundenes matbudsjett. Blir middagen din handlet på Rema 1000, Kiwi eller Coop i dag?

Vi velger derfor å bruke markedsandel som en indikator på vekst og langsiktig lønnsomhet. Med dette som utgangspunkt kan vi se nærmere på forholdet til kundeopplevelse.

## **Markedsandel og kundeopplevelse er negativt korrelert**

Gitt at et marked består av kunder med ulike behov og preferanser må et selskap posisjonere seg med én hovedmålgruppe i tankene. I dagligvaremarkedet må man for eksempel bestemme om man primært skal tjene lavprissegmentet eller om man heller skal tilby et bredere utvalg av varer med høyere kvalitet og pris. 

Selskaper med stor markedsandel (massemarked) må nødvendigvis nå ut til flere ulike kunder, og dermed forsøke å tilfredsstille et bredere utvalg av behov og preferanser. Dette betyr igjen at de har flere kunder hvis behov ikke er helt i tråd med selskapets hovedmålgruppe. Selskaper med mindre markedsandel, såkalte nisjeaktører, kan imidlertid konsentrere seg om behov og preferanser i sin hovedmålgruppe, som illustrert i figuren under. 

![](/assets/kundeopplevelse-versus-markedsandel.png)

Dersom selskapene med høy markedsandel i mindre grad svarer på alle kundenes behov og preferanser vil det innebære at den totale kundeopplevelsen blir dårligere. Nisjeselskapene, med relativt liten markedsandel, vil imidlertid kunne levere en veldig god kundeopplevelse til nesten alle sine kunder. Av dette kan man trekke slutningen at markedsandeler og kundetilfredshet ser ut til å være er negativt korrelert. Det vil si at en økning av markedsandelen faktisk vil innebære at kundeopplevelsen går ned - og motsatt.

Og er det ikke egentlig slik når du tenker deg om? Du er sikkert glad i den nisjebutikken på hjørnet der du bor, mens de store butikkjedene ikke akkurat får blodet ditt til å bruse. Men gjett hvem av dem som tjener mest penger?

Så er spørsmålet hvordan det likevel kan ha seg at mange studier viser en signifikant positiv sammenheng mellom tilfredshet og kjøpsatferd. Dette skyldes at de fleste kundemålingene blir analysert og tolket på aggregert nivå, og ignorerer det faktum at kundene varierer mye i preferanser, atferdsmønster og lønnsomhet. Ved å benytte gjennomsnittlig kundeopplevelse som utgangspunkt for analyser vil ytterpunktene kansellere hverandre ut og gi et feil grunnlag å vurdere forholdet til lønnsomhet på. Vi må altså slutte å behandle alle kundene som likeverdige.

I teksten over har vi forklart hvordan det kan ha seg at en økning av kundeopplevelsen ikke medfører økt markedsandel, og at uriktige analyser av sammenhengen mellom kundeopplevelse og lønnsomhet ofte skyldes aggregering av data. Spørsmålet blir da hvordan den vi heller burde gå frem for å sikre ønsket vekst. 

## **Løsning 1: Å segmentere kundene på lønnsomhetspotensial**

Første løsning på problemet handler om hvordan kundene segmenteres. Som vi var innom lenger oppe i teksten er vi avhengig av å behandle kundene ulikt i analysene. Kundetilfredshet og NPS gjør imidlertid en dårlig jobb med å forklare vekst og lønnsomhet, som beskrevet over, og er derfor lite egnet som segmenteringsvariabel. Vi trenger derfor en annen måte å segmentere kunder på, og det handler om å forstå hvor pengene dine kommer fra.

En tommelfingerregel, illustrert av Stobachoff-kurven nedenfor, sier at 20% av kundene din bidrar til at du tjener penger, 60% av kundene går i null og 20% bidrar til å redusere lønnsomheten din. Sagt på en annen måte er det bare en femtedel av kundene dine som bidrar til overskuddet ditt, mens en annen femtedel faktisk reduserer det.

![](/assets/stobachoff.png)

Dette er kritisk informasjon for å forstå kundelønnsomheten din, og bør være utgangspunktet for segmentering. Men dette betyr ikke nødvendigvis at ulønnsomme kunder er uinteressante. Tvert imot er kunder med lav lønnsomhet og høyt økonomisk potensial, kanskje en av de mest interessante segmentene å fokusere på. 

Derfor: Kunder har ulikt lønnsomhetspotensial og bør segmenteres deretter. Økt lønnsomhet oppnås ved å målrette forbedringer og tiltak mot kunder med det største økonomiske potensial.

## **Løsning 2: Vi må  forstå hva som faktiske driver markedsandelen**

Tidligere i teksten har vi benyttet markedsandel som en proxy på vekst, og definert den som *Selskapets salgsinntekter/ Totalt salg i markedet*. Men denne definisjonen sier lite om hva man kan gjøre for å påvirke markedsandelen eller hva som faktisk driver den. Det er derfor mer interessant å bryte opp markedsandel ved hjelp av følgende formel: 


*Markedsandel = Penetrasjonsrate × Forbruksindeks × Share of wallet* 


*Penetrasjonsraten* er andelen kunder i markedet som har kjøpt ditt produkt minst én gang i en gitt tidsperiode, og som dermed kan regnes som en del av din eksisterende kundebase. Penetrasjonsraten øker du ved å skaffe deg nye kunder.

*Forbruksindeksen* handler om hvor stort forbruk kundene har av produkt ditt sammenlignet med det gjennomsnittlige forbruket i markedet. En økning av forbruksindeksen krever gjerne en endring i hvordan produktet er utformet eller hvordan det konsumeres. Et klassisk eksempel er vaskemidler som blir puttet i flasker med større åpning for at kunden skal bruke mer vaskemiddel hver gang de gjør rent.

*Share of wallet* betegner den andelen av en kundens forbruk i en gitt produktkategori som tilfaller deg. Altså hvor stor andel av kundens «produktlommebok» som brukes på dine produkter. Share of wallet økes ved å få kundene til å bruke flere penger hos deg som de i dag bruker hos dine konkurrenter.

Av disse tre er det den sistnevnte som er den klart enkleste og mest kostnadseffektive driveren å påvirke. Av de tre komponentene er det også den av faktorene som henger mest samme med kundeopplevelse.  Det viktigste spørsmålet blir dermed hva som driver en endring kundens share of wallet, og det er her nevnte bok kommer med en foreslått løsning, i form av The Wallet Allocation Rule: 

![](/assets/wallet-allocation-rule.png)

Denne kalenderposten er lang nok i seg selv, og vi går derfor ikke i detalj på hva denne formelen betyr i praksis. Det som imidlertid er verdt å merke seg er at det er kundenes *relative* vurdering av kundeopplevelsen hos ulike selskaper som betyr noe, og ikke kundeopplevelsen hos ett selskap isolert sett. Måling av kundeopplevelse kan dermed fortsatt være relevant, men du må også forstå hvordan kunden vurderer opplevelsen av dine konkurrenter.

Kombinerer du denne formelen med segmentering basert på økonoomisk potensial begynner vi å få noe som virker: Identifiser først kundesegmentet/-segmentene med størst økonomisk potensial og fokuser analysen mot dem. Bruk deretter Wallet Allocation Rule til å finne ut hvordan disse kundene rangerer deg i forhold til dine konkurrenter. Det er dette gapet i opplevelse mellom deg og konkurrentene som bør være utgangspunktet for forbedring og forretningsutvikling.

## Historien om Walmart og «Project impact»

Tilbake i 2009 hadde den amerikanske dagligvaregiganten Walmart kommet seg brukbart gjennom finanskrisen, med mye bedre økonomiske resultater enn sine konkurrenter. Det eneste området der Walmart fortsatt lå dårliger an var kundetilfredshet.

Med dette som utgangspunkt satte konsernledelsen i gang «Project impact» for å øke kundetilfredsheten. Nye hyller ble satt opp, mindre rotete butikker ble designet og en bedre kjøpsopplevelse ble skapt. Dette førte til at KTI’en gikk høyere opp enn noen gang før, men samtidig endte selskapet opp med å miste store markedsandeler.

![](/assets/walmart1.png)

Hva var så problemet? De kundene som oppga å være mer fornøyde hadde ikke nødvendigvis mer penger å bruke hos Walmart. De kundene som derimot hadde potensial for å bruke mer penger hos Walmart, endte opp med å bruke mindre. For hva var poenget med å dra på Walmart når de billige varene lenger ikke lenger var der? Da kunne de vel like greit bruke alle pengene et annet sted? 

Project Impact viser faren ved å fokusere på å forbedre kundeopplevelsen, uten sterk tilknytning til kundens forbruk og kjøpsmønster. CEO i Walmart William S. Simon, oppsummerte dette på en fin måte:  

*“They loved the experience. They just bought less. And that generally is not a good long-term strategy.”*

Fortsatt nysgjerrig? Du kan lese mer om dette i denne [HBR-artikkelen](https://hbr.org/2011/10/customer-loyalty-isnt-enough-grow-your-share-of-wallet) eller i [boka](https://www.walletrule.com/) som denne artikkelen er basert på.