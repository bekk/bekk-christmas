---
calendar: strategy
post_year: 2020
post_day: 21
title: Kan gode kundeopplevelser true lønnsomheten din?
image: https://images.unsplash.com/photo-1540340061722-9293d5163008?ixid=MXwxMjA3fDB8MHxzZWFyY2h8M3x8Z3JvY2VyeSUyMHN0b3JlfGVufDB8fDB8&ixlib=rb-1.2.1&auto=format&fit=crop&w=900&q=60
ingress: >-
  Det er 2009. Du jobber som markedsdirektør i den amerikanske
  dagligvaregiganten Walmart, og er særs godt fornøyd. Det strategiske
  prosjektet ditt har endelig blitt realisert. Butikkene har aldri sett bedre
  ut. De rotete pallene med billige varer midt i butikken har blitt erstattet
  med oversiktlige hyller som bugner av tiltalende produkter. KTI-tallene har
  skutt i været, kundene har aldri vært mer fornøyde.


  Nå gjenstår det bare å legge den siste biten i puslespillet. Beviset på at konkurrentene er knust en gang for alle. Du finner frem den finansielle rapporten du har mottatt og gleder deg til å se resultatene. I det du begynner å bla i dokumentet merker du hvordan smilet gradvis stivner. Tallene er blodrøde. Markedsandelen har ikke falt så mye på over 30 år.
links: []
authors:
  - Stian Daazenko
---
## **Customer is king! Eller?**

Kundesentrert strategi er i vinden som aldri før. Moderne strategiutvikling tar ofte utgangspunkt i en grundig forståelse av kundens behov og atferd. Og strategiprosessen skal aller helst være smidig, med hyppig involvering av kunden underveis. Som et resultat av dette har tankesett og verktøy fra tjenesteinnovasjon, tjenestedesign og produktutvikling gradvis smeltet sammen med strategifaget, noe vi i Bekk også har jobbet mye med de siste årene.

Med dette som bakteppe er det vanlig, og kanskje også intuitivt, å anta at høyere kundetilfredshet og bedre kundeopplevelse er bra for business. Dette underbygges av at toppledelsen ofte har kundelojalitet og kundeopplevelse høyt oppe på sin prioriteringsliste. 
I en amerikansk undersøkelse fra 2014 oppga for eksempel 70 prosent av markedsdirektørene at kundelojalitet var en topp tre strategisk prioritering, mens hele 93 prosent hadde det på sin topp fem-liste.

Som et resultat av dette bruker selskaper milliarder hvert eneste år på å forbedre opplevelsen for sine kunder. Det er også vanlig å bruke aggregerte målinger av kundetilfredshet (KTI) og Net Presenter Score (NPS) til å evaluere hvordan det står til med forretningen. For når kundene våre totalt sett blir mer fornøyde tjener vi mer penger, ikke sant? 

Nei, det er faktisk ikke slik! I boka «Wallet allocation rule» fra 2015 legger forfatterne frem omfattende studier som  viser at kundeopplevelse i seg selv ikke har noe positiv påvirkning på lønnsomheten. I mange tilfeller kan effekten til og med være negativ. For å forklare hvordan det kan ha seg må vi først ta ett skritt tilbake og se litt på hva lønnsomhet egentlig handler om.

## **Hva driver et selskaps lønnsomhet?**

Kommersielle selskaper er vanligvis besatt av å oppnå to ting, nemlig profitt og vekst. Over tid er det imidlertid vekst som regnes å være den viktigste indikatoren på et selskaps finansielle suksess. Det er tross alt vekst som skaper økonomisk verdi for aksjonærene og som legger grunnlaget for den langsiktige verdien av selskapet. 

Vekst kan måles på en rekke ulike måter, avhengig av hvilket selskap og marked man er i. For selskaper som befinner seg i et modent marked, med et relativt oversiktlig konkurrentlandskap, handler imidlertid vekst som oftest om å øke selskapets markedsandel. Markedsandelen beregnes da som Selskapets salgsinntekter/ Totalt salg i markedet, slik at en økning innebærer å tilegne seg en større andel av markedets totale omsetning. Et klassisk eksempel er hvordan de ulike dagligvarekjedene kjemper om kundenes matbudsjett; Blir middagen din handlet på Rema 1000, Kiwi eller Coop i dag?

I denne konteksten gir det derfor mening å bruke markedsandel som en indikator på vekst og langsiktig lønnsomhet, noe som også legges til grunn i resten av denne teksten. Med dette som utgangspunkt kan vi se nærmere på forholdet til kundeopplevelse.

## **Markedsandel og kundeopplevelse er negativt korrelert**

La oss se nærmere på hva som skjer i praksis når et selskap skal øke sin markedsandel. 

Gitt at markedet består av kunder med ulike behov og preferanser må et selskap posisjonere seg i markedet med én hovedmålgruppe i tankene. I dagligvaremarkedet må man for eksempel bestemme om man primært skal være et selskap for lavprissegmentet eller om man heller skal tilby et bredere utvalg av varer med høyere kvalitet og pris. 

Selskaper med stor markedsandel (massemarked) må nødvendigvis nå ut til flere ulike kunder i markedet, og dermed forsøke å tilfredsstille et bredere utvalg av behov og preferanser. Dette betyr igjen at de har flere kunder hvis behov ikke er helt i tråd med selskapets hovedmålgruppe. Selskaper med mindre markedsandel, såkalte nisjeaktører, kan imidlertid konsentrere seg om behov og preferanser i sin hovedmålgruppe, som illustrert i figuren under. 

![](/assets/kundeopplevelse-versus-markedsandel.png)

Dersom selskapene med høy markedsandel i mindre grad svarer på alle kundenes behov og preferanser må det innebære at kundeopplevelsen totalt sett blir lavere. Nisjeselskapene, med relativt liten markedsandel, vil imidlertid kunne levere en veldig god kundeopplevelse til nesten alle sine kunder. Av dette kan man trekke slutningen at markedsandeler og kundetilfredshet ser ut til å være er negativt korrelert – og at en økning av markedsandelen faktisk vil innebære at kundeopplevelsen går ned.  

Og er det ikke egentlig slik når du tenker deg om? Du er sikkert glad i den nisjebutikken på hjørnet der du bor, mens de store butikkjedene ikke akkurat får blodet ditt til å bruse. Men gjett hvem av dem som tjener mest penger?

HHvordan kan det ha seg at mange vitenskapelige studier likevel viser at det er en signifikant positiv sammenheng mellom tilfredshet og kjøpsatferd? Dette skyldes at de fleste kundemålingene i stor grad blir analysert og tolket på aggregerte nivå, og ignorerer det faktum at kundene varierer mye i egenskaper, preferanser, atferdsmønster og lønnsomhet. Ved å benytte gjennomsnitt vil kundene kansellerer hverandre ut slik at gjennomsnittet ser bedre ut. Output fra dette? Vi må begynne å betrakte kundene som individer. 

## **Kundene må segmenteres på lønnsomhet**

Kundetilfredshet og NPS gjør åpenbart en dårlig jobb med å forklare kundenes forbruksnivå, som beskrevet i forrige avsnitt. Vi trenger derfor en annen måte å segmentere kunder på. Og løsningen handler om å forstå hvor pengene dine kommer fra.

En tommelfingerregel, illustrert av Stobachoff-kurven nedenfor, sier at 20% av kundene bidrar til at du tjener penger, 60% av kundene går i null og 20% bidrar til å redusere lønnsomheten din. Sagt på en annen måte er det bare en femtedel av kundene dine som bidrar til overskuddet ditt, mens en annen femtedel faktisk reduserer det.

![](/assets/stobachoff.png)

Men dette betyr ikke nødvendigvis at alle kunder som er ikke er lønnsomme er uinteressante. Kunder har ulikt lønnsomhetspotensial og bør segmenteres deretter. Økt lønnsomhet oppnås ved å målrette forbedringer for kunder med det største økonomiske potensial.

## **Vi må forstå hva som driver markedsandel**

Markedsandel defineres som ofte som Salgsinntekter/ Totalt salg i markedet.  Men denne definisjonen sier lite om hva man kan gjøre for å påvirke markedsandelen eller hva som faktisk driver den. Det er derfor mer interessant å bryte opp markedsandel ved hjelp av følgende formel: 

Markedsandel = Penetrasjonsrate × Forbruksindeks × Share of wallet 

Penetrasjonsraten er andelen kunder i markedet som har kjøpt ditt produkt minst én gang i en gitt tidsperiode, og som dermed kan regnes som en del av din eksisterende kundebase. Penetrasjonsraten øker du ved å skaffe deg nye kunder.

Forbruksindeksen handler om hvor stort forbruk kundene har av produkt ditt sammenlignet med det gjennomsnittlige forbruket i markedet. En økning av forbruksindeksen krever gjerne en endring i hvordan produktet er utformet eller hvordan det konsumeres. Et klassisk eksempel er vaskemidler som blir puttet i flasker med større åpning for at kunden skal bruke mer vaskemiddel hver gang de gjør rent.

Share of wallet betegner den andelen av en kundens forbruk i en gitt produktkategori som tilfaller deg. Altså hvor stor andel av kundens «produktlommebok» som brukes på dine produkter. Share of wallet økes ved å få kundene til å bruke flere penger hos deg som de i dag bruker hos dine konkurrenter.

Av disse tre er det den sistnevnte som er den klart enkleste og mest kostnadseffektive driveren å påvirke. Av de tre komponentene er det også den av faktorene som blir mest påvirket av kundeopplevelsen. 
