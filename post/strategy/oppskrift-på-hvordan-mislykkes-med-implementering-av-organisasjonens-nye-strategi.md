---
calendar: strategy
post_year: 2020
post_day: 3
title: Oppskrift på hvordan mislykkes med implementering av organisasjonens nye
  strategi
image: https://unsplash.com/photos/smgTvepind4
links:
  - url: https://www.youtube.com/watch?v=nvkr4oP2xPE&feature=youtu.be
    title: "LEHMKUHLFØRELESINGA 2020: Rune Bjerke"
authors:
  - Hilde Marie Flesland Torall
---
Jeg så Rune Bjerke snakke om implementering av strategi i DnB på Lehmkuhlforelesningen på NHH 28. oktober 2020. Han snakket om hvordan blåskjortene (han selv og daværende CFO) satt på bakrommet og utarbeidet fine foiler med revolusjonerende tanker rundt hvordan DnB skulle lykkes i det utfordrende landskapet som lå foran dem. Han forteller om hvordan de inviterte til heldagssamling for å presentere disse tankene, hvor mye de forberedte seg og hvor utrolig bra presentasjonen gikk. Det virket nesten som at de på et tidspunkt hadde tenkt at heldagssamlingen var leveransen, og at etter denne var jobben deres gjort. Når de kom tilbake til kontoret, innså de fort at jobben omtrent ikke var begynt.

Foredraget fikk meg til å reflektere over hvilke faktorer som bidrar til en mislykket implementering av en ny strategi. Kombinert med Rune Bjerkes refleksjoner, har jeg laget en oppskrift for hvordan sikre at du *mislykkes* med å implementere den nye strategien i organisasjonen:

1. Utarbeid strategien bak lukkede dører og lanser med et Big Bang i resten av organisasjonen. Gjerne på heldagssamling utenfor kontoret uten noe knytning til en vanlig arbeidsdag. Forvent samme engasjement og forståelse for de velvalgte ordene i strategien som du selv har.
2. Gjør det så fluffy som mulig, for å sikre at ingen forstår hva strategien egentlig betyr, men bruk konfetti når du presenterer – det funker alltid.
3. Sørg for at strategien ikke er i tråd med kulturen, og ikke kast bort tiden på å jobbe med organisasjonens kultur hvis det skulle vise seg å være et gap. Var det ikke noen som sa Strategy eats culture for breakfast...?
4. La det være opp til tilfeldighetene hvordan strategien spres i organisasjonen. Skulle du være så uheldig at du har laget en kommunikasjonsplan, ikke la den dra for langt ut i tid. Tenk heller som sjekkliste, og at det er fint med alt du kan sjekke av og bli ferdig med.
5. La det være opp til folket å oversette den nye strategien til sin arbeidshverdag. Ikke spill mellomlederne gode – det er synd om de faktisk kan svare på alle spørsmålene de vil få (det øker sannsynligheten for å lykkes).
6. Hvis noen som ikke kunne være med på samlingen skulle spørre hva den nye strategien dreier seg om, send den på e-post til dem – og sørg for å ikke ha noe tilgjengelig tid i kalenderen til å presentere den for dem.
7. Sørg for at de ansatte blir målt på helt andre ting – eventuelt kan du bare la være å endre det de blir målt på i dag. Det er et sikkert knep for å få folk til å fortsette som før.

Dette var mine beste tips for å sørge for at du mislykkes med å implementere ny strategi i organisasjonen din. Skulle du derimot ha et ønske om å lykkes, er mitt beste tips å gjenta budskapet om og om igjen. De som strategien vil ha størst konsekvenser for (de ansatte) har ikke fått samme modningsperiode som de som har utarbeidet strategien. Gi dem den tiden, og sørg for å lukke dette gapet slik at dere stiller på samme grunn når strategien skal begynne å komme til live. Rune Bjerke forteller blant annet om hvordan de laget en elevator pitch som de presenterte i heisen (det var visst noe kostymer involvert), og de gjentok det samme budskapet til nye personer, om og om igjen. 

Det er på ingen måte lett å lykkes med å implementere en ny strategi i en organisasjon, men mangel på involvering, kommunikasjon og utydelighet er faktorer som med sikkerhet vil stikke kjepper i hjulene. Det blir ikke lettere i disse Covid-tider når folk ikke lenger møtes ved kaffemaskinen (eller i heisen), men det blir heller ikke mindre viktig.