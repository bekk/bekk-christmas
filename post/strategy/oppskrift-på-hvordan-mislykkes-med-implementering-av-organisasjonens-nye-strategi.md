---
calendar: strategy
post_year: 2020
post_day: 3
title: Hvordan mislykkes med implementering av ny strategi?
image: https://unsplash.com/photos/mU2qHI5EXas
links:
  - url: https://www.youtube.com/watch?v=nvkr4oP2xPE&feature=youtu.be
    title: "LEHMKUHLFØRELESINGA 2020: Rune Bjerke"
authors:
  - Hilde Marie Flesland Torall
---
Jeg så Lehmkuhlforelesningen på NHH 28. oktober 2020, hvor Rune Bjerke snakket om implementering av strategi i DnB. Han snakket om hvordan blåskjortene (han selv og daværende CFO) satt på bakrommet og utarbeidet fine foiler med revolusjonerende tanker rundt hvordan DnB skulle lykkes i det utfordrende landskapet som lå foran dem. Han forteller om hvordan de inviterte til heldagssamling for å presentere disse tankene, hvor mye de forberedte seg og hvor utrolig bra presentasjonen gikk. Det virket nesten som at de på et tidspunkt hadde tenkt at heldagssamlingen var leveransen, og at etter denne var jobben deres gjort. Rune forteller videre om at når de kom tilbake til kontoret, innså de fort at jobben omtrent ikke var begynt, og at de fortsatt stod på startlinjen for implementering av ny strategi i DNB.

Foredraget fikk meg til å reflektere over hva som gjør at organisasjoner mislykkes med implementering av en ny strategi. Jeg har basert på dette laget en oppskrift til jul (i tråd med månedens juletema), som i syv steg beskriver hva du kan gjøre for å *ikke* lykkes med implementering av ny strategi i organisasjonen:

Steg #1:\
Utarbeid strategien bak lukkede dører og lanser med et Big Bang i resten av organisasjonen. Gjerne på heldagssamling utenfor kontoret uten noe knytning til en vanlig arbeidsdag. Forvent samme engasjement og forståelse for de velvalgte ordene i strategien som du selv har.

Steg #2: \
Gjør det så fluffy som mulig, for å sikre at ingen forstår hva strategien egentlig betyr, men bruk konfetti når du presenterer – det funker alltid for maksimal forvirring.

Steg #3: \
Sørg for at strategien ikke er i tråd med kulturen, og ikke kast bort tiden på å jobbe med organisasjonens kultur hvis det skulle vise seg å være et gap. Var det ikke noen som sa Strategy eats culture for breakfast...?

Steg #4: \
La det være opp til tilfeldighetene hvordan strategien spres i organisasjonen. Skulle du være så uheldig at du har laget en kommunikasjonsplan, ikke la den dra for langt ut i tid. Tenk heller på den som en sjekkliste, og at det er fint med alt du kan sjekke av og bli ferdig med.

Steg #5:\
La det være opp til folket å oversette den nye strategien til sin arbeidshverdag. Ikke spill mellomlederne gode – det er synd om de faktisk kan svare på alle spørsmålene de vil få (det øker sannsynligheten for å lykkes).

Steg #6:\
Hvis noen som ikke kunne være med på samlingen skulle spørre hva den nye strategien er, send den på e-post til dem – og sørg for å ikke ha noe tilgjengelig tid i kalenderen til å gå igjennom den.

Steg #7: \
Sørg for at de ansatte blir målt på helt andre ting – eventuelt kan du bare la være å endre det de blir målt på i dag. Det er et sikkert knep for å få folk til å fortsette som før.

Dette var mine beste råd samlet i en stegvis oppskrift, som på en enkel måte øker sannsynligheten for å *ikke lykkes* med å implementere ny strategi i organisasjonen din. 

Skulle du derimot ha et ønske om å lykkes, skal jeg avsløre mitt aller beste råd (utover å sette motsatt fortegn på steg 1-7). Gjenta budskapet om og om igjen. De som strategien vil ha størst konsekvenser for (de ansatte) har ikke fått samme modningsperiode som de som har utarbeidet strategien. Gi dem den tiden, og sørg for å lukke dette kunnskapsgapet, slik at dere stiller på samme grunn når strategien skal komme til live. Rune Bjerke forteller blant annet om hvordan de laget en elevator pitch som de presenterte i heisen (som også involverte kostymer), og de gjentok det samme budskapet til nye personer, om og om igjen. 

Det er på ingen måte lett å lykkes med å implementere ny strategi i en organisasjon, men mangel på involvering, kommunikasjon og utydelighet er faktorer som med sikkerhet vil stikke kjepper i hjulene. Det blir ikke lettere i disse Covid-tider når folk ikke lenger møtes ved kaffemaskinen (eller i heisen), men det blir på ingen måte mindre viktig.